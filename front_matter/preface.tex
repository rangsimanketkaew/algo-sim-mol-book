% LaTeX source for ``Algorithms for Computer Simulation of Molecular Systems''
% Copyright (c) 2023 รังสิมันต์ เกษแก้ว (Rangsiman Ketkaew).

% License: Creative Commons Attribution-NonCommercial-NoDerivatives 4.0 International (CC BY-NC-ND 4.0)
% https://creativecommons.org/licenses/by-nc-nd/4.0/

{
% \pagenumbering{gobble}

\chapter*{\centering คำนำ}
\addcontentsline{toc}{chapter}{คำนำ}

การจำลองและคำนวณคุณสมบัติเชิงโครงสร้างและอิเล็กทรอนิกส์ของระบบโมเลกุลด้วยวิธีทางคอมพิวเตอร์นั้นช่วยให้นักเคมีเข้าใจและอธิบายผลการ%
ทดลองได้ วิธีคำนวณทางเคมีในระดับอะตอมนั้นสามารถแบ่งออกเป็นสองวิธีคือวิธีเคมีควอนตัม (Quantum Chemistry) และวิธีพลวัตเชิงโมเลกุล 
(Molecular Dynamics) ซึ่งทั้งสองวิธีนี้มีความแตกต่างกันทั้งในแง่ทฤษฎี การนำไปใช้งานและความถูกต้องของการคำนวณ โดยวิธี Quantum 
Chemistry นั้นถูกนำมาใช้ในการศึกษาคุณสมบัติของโมเลกุลที่อธิบายด้วยโครงสร้างเชิงอิเล็กทรอนิกส์ซึ่งจะเกี่ยวข้องกับการคำนวณอันตรกิริยาระหว่าง%
อิเล็กตรอนโดยใช้วิธีการประมาณ วิธีการนี้จะให้ผลการคำนวณที่ถูกต้องและใกล้เคียงกับผลการทดลองมาก สำหรับวิธี Molecular Dynamics 
นั้นถูกนำมาใช้ศึกษาระบบโมเลกุลที่มีขนาดใหญ่และคุณสมบัติในระดับ Microscopis ของระบบด้วยการจำลองการเคลื่อนที่ของอะตอมโดยอ้างอิง%
หลักกลศาสตร์แบบดั้งเดิม วิธีการนี้ช่วยให้เราศึกษาคุณสมบัติของโมเลกุลได้ในระดับของขนาดที่ใหญ่ขึ้นและระดับของระยะเวลาที่กว้างขึ้นด้วย

วิธี Quantum Chemistry นั้นจะเริ่มต้นจากหลักการพื้นฐานของฟังก์ชันคลื่น (Wavefunction) ที่ใช้สมการชโรดิงเงอร์ในการอธิบายซึ่งในปัจจุบันนั้น%
ได้พัฒนามาเป็นวิชาโครงสร้างเชิงอิเล็กทรอนิกส์ (Electronic Structure) การแก้สมการชโรดิงเงอร์สำหรับระบบที่มีอิเล็กตรอนมากกว่าหนึ่งตัวนั้น%
สามารถทำได้เพียงแค่การประมาณค่าโดยที่ยังไม่สามารถหาผลเฉลยแบบแม่นตรงได้นั่นก็เพราะว่าเราไม่สามารถหาผลเฉลยของเทอมที่เป็นอันตรกิริยา%
ระหว่างอิเล็กตรอนได้ ดังนั้นนักเคมีทฤษฎีจึงได้พัฒนาวิธีหรือเทคนิคต่าง ๆ เพื่อนำมาใช้ในการประมาณค่าเทอมดังกล่าวนี้ให้ได้คำตอบที่ถูกต้องและ%
แม่นยำมากที่สุดเท่าที่จะทำได้ซึ่งก็เป็นหนึ่งในหัวข้องานวิจัยของเคมีเชิงคำนวณ

การจำลองทางคอมพิวเตอร์เพื่อศึกษาระบบโมเลกุลด้วยวิธี Molecular Dynamics แบบดั้งเดิมนั้นจะใช้แนวคิดของสนามแรง (Force Field) ซึ่งเป็น%
รูปแบบของฟังก์ชันทางคณิตศาสตร์ที่มีพารามิเตอร์ที่สามารถอธิบายพลังงานศักย์ของโมเลกุล (กลุ่มอะตอม) ซึ่งพลังงานศักย์ที่ได้มาจากการคำนวณ Force 
Field นี้คือสิ่งสำคัญที่เรามานำใช้ในการคำนวณแรงของอะตอมแต่ละอะตอมเพื่อใช้ในการหาโครงสร้างของโมเลกุล ณ จุดเวลาต่อ ๆ ไปได้ ซึ่งวิธี 
Molecular Dynamics แบบที่อ้างอิงกับ Force Field นั้นถูกนำมาใช้อย่างแพร่หลายในการศึกษาระบบต่าง ๆ เช่น การเปลี่ยนสถานะของสสาร 
ปฏิกิริยาเคมีหรือการเปลี่ยนแปลงเชิงโครงสร้างของชีวโมเลกุล นอกจากนี้การพัฒนา Force Field ก็เป็นหนึ่งในหัวข้องานวิจัยที่ได้รับความสนใจมาจน%
ถึงปัจจุบัน

แนวคิดของการรวมวิธีการคำนวณ Quantum Chemistry เข้ากับ Molecular Dynamics เพื่อเพิ่มความถูกต้องให้กับการคำนวณโดยการรวมนำข้อดี%
ของทั้งสองวิธีมารวมกันนั้นมีมานานมากกว่า 40 ปีแล้ว โดยวิธีการคำนวณที่ถูกพัฒนาขึ้นมาใหม่นี้มีชื่อเรียกว่า \textit{ab initio} Molecular 
Dynamics (AIMD) หรือพลวัตเชิงโมเลกุลแบบแอบ อินิชิโอ โดยในปัจจุบันวิธี AIMD นั้นมีความสำคัญและได้ถูกนำมาใช้อย่างแพร่หลายอย่างมากใน%
การจำลองระบบโมเลกุล โดยเฉพาะทางด้านวัสดุศาสตร์และฟิสิกส์ เช่น โครงสร้างผลึกและสภาวะของแข็งของโมเลกุล เพื่อศึกษาคุณสมบัติต่าง ๆ 
ของระบบเหล่านั้นก่อนที่จะมีการนำไปศึกษาจริงในห้องปฏิบัติการ ช่วยให้ประหยัดงบประมาณในการทำงานวิจัยได้อย่างมหาศาลและช่วยให้นักวิทยาศาสตร์%
เข้าใจถึงพฤติกรรมและอธิบายถึงปัจจัยที่ส่งผลต่อคุณสมบัติของโมเลกุลได้ด้วย 

เนื่องจากว่าในปัจจุบันนั้นแหล่งความรู้สำหรับการศึกษาอัลกอริทึมการจำลองทางคอมพิวเตอร์ของระบบโมเลกุลนั้นมักจะอยู่ในรูปของบทความวิชาการเป็น%
ส่วนใหญ่ ซึ่งบทความวิชาการเหล่านั้นส่วนใหญ่แล้วจะมีเนื้อหาที่ซับซ้อนและอาจจะทำให้ยากต่อการทำความเข้าใจของผู้ที่เพิ่มเริ่มศึกษา ยิ่งไปกว่านั้น%
ผู้เขียนพบว่า (เท่าที่ผู้เขียนทราบ) ยังไม่มีหนังสือหรือตำราทางวิชาการภาษาไทยที่อธิบายการจำลองทางคอมพิวเตอร์ของระบบโมเลกุลและการเขียน%
โปรแกรมด้าน Electronic Structure ได้อย่างครอบคลุม ดังนั้นหนังสือเล่มนี้จึงเป็นอีกช่องทางหนึ่งสำหรับผู้ที่สนใจและต้องการศึกษาอัลกอริทึมของ%
การคำนวณ Electronic Structure และ Molecular Dynamics เพื่อนำไปใช้ต่อยอดในงานวิจัยทางด้านเคมีทฤษฎีและเคมีเชิงคำนวณ 
รวมไปถึงสาขาที่เกี่ยวข้องด้วย

สุดท้ายนี้ผู้เขียนหวังเป็นอย่างยิ่งว่าหนังสือเล่มนี้จะช่วยให้ผู้อ่านได้รับความรู้ที่ถูกต้องและครบถ้วนเกี่ยวกับวิธีทางเคมีเชิงคำนวณ ถ้าหากผู้อ่านมีข้อเสนอแนะ 
ข้อสงสัยหรือพบข้อผิดพลาดเกี่ยวกับเนื้อหาในหนังสือเล่มนี้สามารถติดต่อผู้เขียนได้โดยตรงผ่านทางอีเมล rangsiman1993[at]gmail[dot]com

\medskip

\begin{flushright}
รังสิมันต์ เกษแก้ว \\
6 กุมภาพันธ์ พ.ศ. 2567
\end{flushright}
}
